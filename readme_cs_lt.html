<html>
<head>
    <meta http-equiv="Content-Type" content="text/html; charset=utf-8" />
    <title>„VietOCR.NET“ – .NET grafinė sąsaja „Tesseract OCR“ moduliui</title>
    <style type="text/css">
        .style1
        {
            font-size: x-small;
        }
    </style>
</head>
<body>
    <div>
        <h2 align="center">
            VietOCR.NET</h2>
        <h3>
            PROGRAMOS APRAŠAS</h3>
        <p>
            „<a href="http://sourceforge.net/project/showfiles.php?group_id=153105">VietOCR.NET</a>“
            yra .NET technologija pagrįsta grafinė aplinka leidžianti naudotis „<a href="http://code.google.com/p/tesseract-ocr/">Tesseract
                OCR</a>“ optinio ženklų atpažinimo moduliu ir yra skirta automatiškai atpažinti
            nuskenuoto rašto ženklus. Programa numato populiariausius vaizdų formatus, leidžia
            naudoti kelis ar daugiau puslapių viename vaizdo faile. Be to, programa gali papildomai
            aptvarkyti atpažintą tekstą, ištaisydama būdingiausias teksto atpažinimo metu pasitaikančias
            klaidas. Tai padeda pasiekti daug geresnės rezultato kokybės. Programa gali veikti
            ir terminalo ekrane, ją startuojant komandinėje eilutėje.</p>
        <p>
            Programoje numatytas ir paketinis vaizdų apdorojimas. Programa gali stebėti nurodytą
            aplanką ir, jame atsiradus naujų failų, automatiškai juos apdoroti, o atpažintus
            tekstus įrašyti į rezultatams talpinti nurodytą aplanką.</p>
        <h3>
            REIKALAVIMAI SISTEMAI</h3>
        <p>
            <a href="http://www.microsoft.com/downloads/details.aspx?familyid=5B2C0358-915B-4EB5-9B1D-10E506DA9D0F&displaylang=en">
                „Microsoft .NET Framework 2.0“ platforma</a>.</p>
        <p>
            Jeigu, leisdami „VietOCR.NET“, susiduriate su failo įkėlimo klaida, apie kurią pranešama
            taip: „<i>Could not load file or assembly 'tesseract, Version=1.0.0.0, Culture=neutral,
                PublicKeyToken=null' or one of its dependencies. This application has failed to
                start because the application configuration is incorrect. Reinstalling the application
                may fix this problem. (Exception from HRESULT: 0x800736B1)</i>“, prašom įdiegti
            Jūsų naudojamai operacinei sistemai tinkamą „Microsoft Visual C++ 2008 SP1 Redistributable“
            paketą (<a href="http://www.microsoft.com/downloads/details.aspx?FamilyID=a5c84275-3b97-4ab7-a40d-3802b2af5fc2&displaylang=en">x86</a>,
            <a href="http://www.microsoft.com/downloads/details.aspx?familyid=BA9257CA-337F-4B40-8C14-157CFDFFEE4E&displaylang=en">
                x64</a>).</p>
        <h3>
            PROGRAMOS ĮDIEGIMAS</h3>
        <p>
            Jeigu neturite teisių programos įdiegti kaip įprasta į <tt>C:\Program Files</tt>
            aplanką, diegimo metu galėsite nurodyti kitą disko vietą.</p>
        <p>
            Skenerio programiniam palaikymui yra naudojama „Windows Image Acquisition Library
            (WIA) v2.0“ biblioteka, kuriai būtina „Windows XP SP1“ ar naujesnė „Windows“ laida;
            biblioteka yra įtraukta į Vista ir 7. WIA biblioteka įdiegiama, nukopijuojant failą
            <tt>wiaaut.dll</tt> į sistemos <tt>System32</tt> aplanką (dažniausiai jo kelias
            – <tt>C:\Windows\System32</tt>) ir jį užregistruojant tokia komanda:</p>
        <blockquote>
            <p>
                <tt>regsvr32 C:\Windows\System32\wiaaut.dll</tt></p>
        </blockquote>
        <p>
            PDF failų palaikymas galimas naudojant „<a href="http://sourceforge.net/projects/ghostscript/">GPL
                Ghostscript</a>“ priemonę. Ją įdiegus, reikia užtikrinti, kad dinaminė biblioteka
            <tt>gsdll32.dll</tt> patektų į sisteminės failų paieškos kelią, apibrėžiamą aplinkos
            kintamuoju <tt>Path</tt>, kurį galite redaguoti, atvėrę Valdymo skydą, jame spustelėję
            piktogramą „Sistema“, tada atverę kortelę „Išsamiau“ ir spustelėję mygtuką „Aplinkos
            kintamieji“. Pavyzdžiui, „GhostScript 9.10“ atveju, kintamąjį <tt>Path</tt> reikėtų
            papildyti tokia eilute:</p>
        <blockquote>
            <p>
                <tt>;C:\Program Files\gs\gs9.10\bin</tt></p>
        </blockquote>
        <p>
            Rašybos tikrinimo funkcija galima panaudojant „Hunspell“ tikrintuvę, kurios <a href="http://wiki.services.openoffice.org/wiki/Dictionaries">
                žodynų</a> failai (<tt>.aff</tt>, <tt>.dic</tt>) turėtų būti patalpinti į aplanką
            <tt>dict</tt>, esantį „VietOCR“ programos aplanke.</p>
        <h3>
            INSTRUKCIJOS</h3>
        <p>
            „Tesseract“ programos <a href="http://code.google.com/p/tesseract-ocr/downloads/list">
                kalbinių duomenų paketai</a> turėtų būti išskleisti į <tt>tesseract</tt> diegimo
            aplanke. Duomenų failai, kurių vardai prasideda ISO639-3 kodais, bus patalpinti
            į poaplankį <tt>tessdata</tt>. „VietOCR“ geba parsiųsti ir įdiegti kalbinių duomenų
            paketus kai kurioms kalboms; šia funkcija galite pasinaudoti, iškviesdami meniu
            „<i>Nuostatos</i>“ punktą „<i>Parsiųsti kalbinius duomenis</i>“. Jeigu <tt>tessdata</tt>
            aplankas yra sisteminio aplanko (pvz., <tt>C:\Program Files</tt>) viduje, kalbiniams
            duomenims įdiegti programą gali tekti vykdyti administratoriaus teisėmis.</p>
        <p>
            Kalbinių duomenų failai yra generuojami konkretiems šriftams, todėl programai geriausiai
            sekasi atpažinti būtent šių ar panašių glifų šriftais rašytus tekstus. Prireikus
            vaizduose atpažinti kitais šriftais rašytą tekstą, reikės „Tesseract“ programą <a
                href="http://code.google.com/p/tesseract-ocr/wiki/TrainingTesseract">apmokyti</a>
            ir sukurti papildomus kalbos duomenų failus, numatančius ir kitokios išvaizdos šriftus.
            Kiek išsamiau lietuviškai apie „Tesseract“ galite paskaityti <a href="http://dg.lapas.info/?page_id=239">
                Donato Glodenio tinklaraštyje</a>.</p>
        <p>
            Ženklų atpažinimui teksto failo vaizdai turi būti nuskaitomi nuo 200 iki 400 taškų
            colyje raiška, naudojant juodai baltą arba pilkumo tonų veikseną. Aukštesnės raiškos
            vaizdai nebūtinai pagerins ženklų atpažinimo kokybę, kuri ir taip yra pakankamai
            aukšta, ir kitose „Tesseract“ laidose gali dar pagerėti. Reali ženklų atpažinimo
            kokybė priklauso nuo nuskenuoto vaizdo kokybės. Rekomenduojamos nuostatos skenuojamam
            vaizdui yra tokios: 300 taškų colyje, 1 bitas taškui (1bpp; juodai balta veiksena)
            arba 8 bitai taškui (8bpp; pilkumo tonai), vaizdą įrašant į neglaudintą TIFF arba
            PNG formato failą.</p>
        <p>
            <em>Žemos raiškos (ekranvaizdžio) veiksena</em> įgalina pagerinti žemos raiškos
            vaizdų atpažinimo našumą. Šioje veiksenoje žemos raiškos (pvz. ekrano) vaizdai konvertuojami
            į 300 taškų colyje raišką.</p>
        <p>
            Programa numato galimybę jau esamą teksto apdorojimo algoritmą papildyti savuoju.
            Pridėkite savo pritaikytą teksto ženklų pakeitimo schemą įrašytą faile <tt>x.DangAmbigs.txt</tt>,
            simbolį „x“ pakeisdami ISO639-3 standarto kalbos kodu (pvz., lietuvių kalbos kodas
            – „lit“). UTF-8 koduotės teksto faile lygybės ženklu „=“ atskirkite keistinų teksto
            fragmentų poras taip: <tt>senaReikšmė=naujaReikšmė</tt>.</p>
        <p>
            Programoje įtaisyti įrankiai, skirti sujungti vaizdams ar PDF formato failams bei
            skaidyti PDF failams. Kartais patogiau apdoroti vieną failą, bet ne daug smulkių,
            o kartais, siekiant išvengti atminties stygiaus problemų, tenka padalinti vieną
            didelį failą į mažesnes dalis.</p>
        <h3>
            NUSKAITYTO TEKSTO APDOROJIMAS</h3>
        <p>
            Teksto atpažinimo klaidos paprastai gali būti skirstomos į tris kategorijas. Dauguma
            klaidų susiję su raidžių registru (pavyzdžiui, „šūVis“) – jos lengvai pataisomos
            bet kuria su unikodu koduotais tekstais gebančia dirbti tekstų rengykle. Kita klaidų
            rūšis susijusi su ženklų atpažinimo proceso problemomis, kai raidės supainiojamos
            dėl diakritinių ženklų arba formos panašumų. Tai nesunkiai pataisoma teksto rašybos
            taisymo programomis. Programoje įtaisyta nuskaityto teksto papildomo aptvarkymo
            funkcija leidžia pašalinti daugumą šių tipų klaidų.</p>
        <p>
            Trečiosios kategorijos klaidų pašalinimas negali būti automatizuotas ir reikalauja
            rankinio teksto redaktoriaus darbo. Šios rūšies klaidos susiję su teksto semantinėm
            problemom. Tokias atvejais tik žmogus, perskaitęs sakinį, supratęs jo kontekstą,
            gali nuspręsti kuris žodis buvo originaliame dokumente.</p>
        <p>
            Pateikiame instrukciją, kaip taisyti pirmos ir antros kategorijos teksto ženklų
            atpažinimo klaidas tiesiogiai programos lange:</p>
        <ol style="margin-top: 0in" start="1" type="1">
            <li>sujunkite teksto eilutes. Po teksto atpažinimo kiekvienos eilutės gale atsiranda
                po eilutės skirtuką, nurodantį pastraipos pabaigą. Eilutėms sujungti pasinaudokite
                meniu „<i>Formatas</i>“ punktu „<i>Pašalinti eilučių skirtukus</i>“. Atkreipkite
                dėmesį, kad, kai tekstas yra eiliuotas (poezija ar pan.) to gali ir nereikėti;</li>
            <li>daugumą raidžių registro klaidų pašalinsite, pasirinkę meniu „<i>Formatas</i>“ punktą
                „<i>Keisti raidžių registrą</i>“, tuomet pasirinkite punktą „<i>Sakinio stilius</i>“;</li>
            <li>ištaisykite rašybos klaidas, pasinaudodami mygtuku „<i>Tikrinti rašybą</i>“.</li>
        </ol>
        <p>
            Atlikus šiuos veiksmus, dauguma klaidų bus pašalintos. Likusios klaidos susiję su
            teksto semantika. Jos reikalauja žmogaus – tekstų redaktoriaus – pastangų. Redaktorius
            skaitys originalo tekstą ir ištaisys tas vietas, kuriose automatinis klaidų šalinimas
            negalėjo padėti.</p>
        <p>
            Jeigu turite kokių nors klausimų, kviečiame kreiptis (angliškai) į <a href="http://sourceforge.net/projects/vietocr/forums">
                programos naudotojų forumą internete</a>.</p>
        <hr />
        <p class="style1">
            Vertė <a href="mailto:rytumb@gmail.com">Rytis Umbrasas</a> ir <a href="mailto:rq@akl.lt">
                Rimas Kudelis</a>.</p>
    </div>
</body>
</html>
